# Spiritualità vs Razionalità nella cultura Occidentale

## Italiani brava gente

E' il mattino del 9 novembre 2021 e sto lavorando alla mia postazione, scrivendo codice per un nuovo webservice. Come spesso accade quando sono concentrato, il mio cervello tende a costruirsi una sorta di bolla entro la quale proietta scene o diffonde musica, ripescando pseudocasualmente da un archivio inconscio apparentemente sterminato.
In quel frangente il signor inconscio decide di sintonizzarsi sull'Internazionale, l'inno socialista dei lavoratori (https://it.wikipedia.org/wiki/L%27Internazionale) forse proprio per supportare lo sforzo creativo che stavo affrontando. Così mi fermo un attimo e riascolto le parole e la musica che la mente mi propone. Infine decido di prendermi una pausa e cercare la versione completa dell'inno su Youtube. Accedo al sito, cerco "internazionale inno" e, oltre ai risultati attesi in elenco appare anche l'estratto del film "Italiani brava gente", nella scena dell'Internazionale. Ok...mi colpisce e dato che non la ricordo apro quel video e mi godo la scena, mentre sale l'interesse per un vecchio film che forse ho anche visto e che merita sicuramente di essere riscoperto. Dopo qualche minuto riprendo regolarmente il mio lavoro.

Gnà! AHH! eee... apro gli occhi. La sveglia proietta sul soffitto le 5.38 del mattino successivo. Con la consueta puntualità mio figlio Giacomo reclama il suo latte mattutino, la primissima colazione. Nel buio lo acciuffo trovandolo in piedi nel lettino, in base alla fluorescenza del ciuccio che vedo ondeggiare ad una certa altezza. Col pargolo in braccio mi reco in cucina e preparo (rapidamente, sotto pressione per l'impazienza dell'erede) il biberon. Come da prassi (guai a cambiare i rituali degli infanti!) ci posizioniamo sul divano di sala e mentre lui si placa suggendo il latte, accendo la televisione. Rifuggendo dal tg che pure a quell'ora sputa numeri sulla pandemia di Covid-19, giro distrattamente sul canale 24 e mi imbatto...sulla scena dell'Internazionale socialista, dal film "Italiani brava gente".
Spengo la tv e mentre il citto ormai sazio sprofonda nuovamente nell'ultimo rivolo di sonno notturno, rimango a pensare.

### Strane coincidenze

Domando a chi legge: fate mai caso a quando avvengono queste "coincidenze"? O, come accade per i sogni, siete tra quelli che "non sognano mai"?
Personalmente trovo difficile liquidare questi eventi come mere coincidenze, anche perchè almeno per me non sono poi così rare e spesso producono conseguenze. Per esempio molti libri che si sono rivelati fondamentali per la mia formazione sono frutto di questo genere di "suggerimenti" apparentemente casuali. E magari dal libro sono poi passato alla vita dell'autore, e in questa ho trovato un riferimento ad un musicista, la cui opera si è rivelata altrettanto fantastica...
Mi sono spesso interrogato su questa modalità di scoprire, di arricchire la propria cultura. E, tornando all'esempio del film, quale probabilità c'era che nello spazio di 24 ore per due volte mi si presentasse la stessa scena di un film del 1965, in contesti così diversi? 
Ma non voglio ora suggerire alcuna spiegazione metafisica. Quando avrò tempo rivedrò sicuramente per intero il film, e forse da quello partirà un altro *thread* istruttivo, volto a farmi scoprire chissà cosa. Oppure no, magari questa coincidenza è servita solamente a farmi riflettere e finalmente a prendere un po' di tempo per ideare quanto sto scrivendo. In questo secondo caso l'obiettivo del destino sareste voi che mi state leggendo e dovreste domandarvi "per quale motivo sono arrivato a questo scritto?". Confidando che non rispondiate frettolosamente "nessuno", integro il mio ragionevole dubbio con un altro dettaglio.

### Il fato e il caso

Chi mi conosce sa che sono appassionato di storia. Il periodo che va dall'anno 1000 a.c. allo 0 è uno di quelli che più mi appassiona. Ho letto e approfondito, anche se purtroppo, non avendo una formazione classica, non posso rifarmi direttamente alle fonti greche e romane. In quel periodo storico il popolo che più mi affascina (e non è certamente una mia originale prerogativa) sono gli etruschi, un po' perché in qualità di progenitori li ho ritrovati qua e là come il prezzemolo e un po' per le singolarità della loro cultura. 
Sugli etruschi si continuano a ripetere molte banalità, marciando alla grande su "misteri", superstizioni e lingue "indecifrabili". Ogni tanto però emergono reali novità, progressi archeologici che vanno ad allargare leggermente quel buchino dal quale spiare il nostro passato, la nostra origine. Per questo mi sono messo un alert su Google che mi avvisa quando vengono pubblicati nuovi articoli online contenenti certe parole chiave. E sempre ieri, tra un "Italiani brava gente e l'altro", mi arriva il suggerimento ad un articolo sul DNA degli etruschi in cui leggo questa citazione di Seneca (*Naturales Quaestiones*), già incontrata tante volte durante le mie "zingarate" nell'etruscologia

> Questa è la differenza tra noi e gli Etruschi […] noi crediamo che i fulmini siano provocati dallo scontro tra le nubi; essi ritengono che le nubi si scontrino al fine di provocare i fulmini. Infatti, poiché riconducono ogni cosa al divino, sono dell’opinione che le cose non abbiano un significato limitato al fatto di essere avvenute ma che accadano per portare un messaggio.

Stavolta ho letto queste parole per quello che davvero rappresentano: per il romano il mondo è regolato da una consequenzialità causa-effetto, mentre per l'etrusco (direi io, per l'italico) è l'inverso ed è l'effetto, l'evento, a giustificare la causa scatenante. Sono due modi radicalmente diversi di interpretare la realtà che pure è data sempre da una causa e da un effetto oggettivi. Il mio ragionamento muove i suoi primi passi da questa citazione, ma per il momento voglio tornare al mio film (continuo a riferirmi a questa specifica coincidenza, ma potrei prenderne un'altra qualsiasi).
Il romano trovandosi nuovamente davanti all'Internazionale cantata in bianco e nero, direbbe "n'altra volta! Aridaje!". Invece l'etrusco credo che affermerebbe (nella sua *indecifrabile* lingua) "così è il fato!". Mentre nel modo di essere romano predominano la ragione e il pragmatismo di Marte, che trovano la spiegazione di un evento improbabile nella casualità, per l'etrusco è la spiritualità di Voltumna (dea della Fortuna) ad avere il sopravvento, inducendolo a risalire ad un possibile significato originario per ciò che è avvenuto. 
Gli etruschi e romani sono tutt'altro che estinti: si sono incarnati nella mente degli occidentali moderni e continuano a battersi sotto le mura di Veio, contendendosi l'ultima parola sull'interpretazione della realtà.

## Squadrare dall'alto in basso o viceversa

Ammetto di aver esagerato: ho forzato i nostri antichi nei ruoli di due forze contrapposte e complementari, quasi fossero gli emblemi dello Yin e dello Yang taoisti. La separazione non doveva essere così netta. I razionali romani erano comunque sufficientemente superstiziosi da farsi divinare il futuro dagli aruspici etruschi in tempi ben posteriori alla sconfitta e all'assimilazione del popolo nemico. Anche gli etruschi del resto, elevando la loro superstizione a "scienza" (l'Etrusca Disciplina), codificavano regole che si riflettevano poi su precise e pragmatiche procedure di medicina, metallurgia, architettura, idraulica, per secoli all'avanguardia sul territorio italico.
Questo per dire che in ogni cultura, e in ogni persona, esiste una componente spirituale e una razionale, in quantità diverse e mai totalmente estreme. Ma è la combinazione di queste componenti che determina la percezione della realtà (potremmo dire della verità).

In informatica, psicologia, finanza e in molte altre scienze, si insegna che un problema può essere gestito e risolto tramite la strategia _top-down_ oppure tramite l'opposta _bottom-up_. La prima consiste nel partire da una visione globale e astratta della questione per definire sotto-problemi sempre più dettagliati e concreti, decomponendo il problema originale. In questo approccio il rischio è che non si arrivi mai a considerare tutti i singoli aspetti del problema principale. La seconda strategia è opposta: parte dalla base e, risolvendo anzitutto le problematiche pratiche, ambisce a convergere sul problema globale, che consiste nella massima astrazione. Ottimo per affrontare immediatamente le difficoltà concrete ma col rischio di perdersi, senza pervenire mai ad una visione complessiva e trattabile del problema. 

Credo che sia evidente come ciascuna metodologia porti ad un'incoerenza con l'altra: l'astratto e il concreto da cui una parte e l'altra tende, prevedono un processo "digestivo" intermedio che di fatto incide sul risultato finale. Quindi a fronte di un problema abbiamo due diverse visioni-percezioni dello stesso. 
Una equivalente ambiguità può esserci per l'opinione su di una persona appena conosciuta, se la si squadra dall'alto in basso o dal basso in alto (ovvero se ci si concentra di più sull'aspetto o sulla sensazione che trasmette).

Queste difficoltà interpretative penso che ben rappresentino l'analoga discrepanza tra la realtà percepita dalla ragione e quella dello spirito.

## Eppur si muove

Constatato questo, la conclusione è che quando ci si accapiglia per convincere gli altri che stiamo vivendo una realtà oggettiva, usiamo argomenti decisamente soggettivi. L'enfasi che a volte trascende nell'ostilità, con la quale ci si cimenta nell'impresa di convincimento è spesso dovuta all'apparente ovvietà dei fatti esposti, che l'altro si ostina a non vedere (sicuramente non li vuol accettare, o è troppo stupido per capirli). Ci sarà pure della convenienza nel non voler percepire una certa realtà, ma in molti altri casi si tratta puro di daltonismo. C'è forse del dolo nel non avere la capacità di classificare una radiazione luminosa con la parola che per convenzione chiamiamo "rosso"? E quanto è grave la colpa di chi, per scelta o per condizionamento, interpreta la realtà sulla base del "processo digestivo" indotto dalla razionalità piuttosto che dallo spirito? Eppure non si risparmiano persecuzioni, la Storia lo insegna, persino omicidi, per difendere la propria realtà da coloro che la insidiano raccontandola in altro modo.
Galileo, padre della fisica e del metodo scientifico moderno, è stato anche un emblema della lotta all'oscurantismo, con la celebre abiura impostagli a fronte di osservazioni astronomiche oggettive. Il Potere Spirituale, all'epoca decisamente temporale, tarpava le ali ad una nuova razionalità che spiegava l'universo con parole "fuori controllo". Ma quale era il vero oggetto della repressione?

## Il pendolo della Storia e i ragionevoli

Riassumendo in due parole, nella cultura occidentale, quella che per intendersi parte dall'età del ferro, esplode nalla Grecia classica e attraverso Roma, Carlo Magno, il Rinascimento e la Rivoluzione Francese arriva fino ai giorni nostri, si possono riconoscere periodi in cui il pendolo della Storia oscilla verso la razionalità e altri verso lo spirito. Più il pendolo tende ad un massimo, più chi rappresenta il potere sfrutta la modalità di interpretazione della realtà conforme al momento per mantenersi al comando. Quando invece il pendolo è vicino alla posizione di riposo il sistema entra in crisi e, tra rivoluzioni e crolli di imperi, la polarità si inverte.
Parrebbe quindi che le componenti spirito e razionalità si contendano il potere l'una a scapito dell'altra e si alternino nella tirannia di epoca in epoca. 
A ben guardare però (e gli esempi come Galileo Galilei lo confermano) non c'è alcuna alternanza. Semplicemente il potere, spirituale o razionale che sia, attacca e contrasta la sintesi di entrambi i punti di vista: la ragione. Gli uomini che usano la ragione, si distinguono perché non hanno un'epoca di appartenenza, sono fuori dalla Storia e sono sempre attuali. Per questo sono fuori controllo, da parte di qualsiasi incarnazione del potere. La bestia che si nutre di ragione non teme né lo spirito né la razionalità, non le vede come entità contrapposte ma anzi le sfrutta entrambe per spiegare l'universo e l'uomo in modo libero. 
La ragione racconta un'altra Storia, in cui conflitti non ci sono, e per questo è sempre stata perseguitata ed emarginata, ma con giusto motivo perché i ragionevoli per loro natura hanno sempre contestato il potere, spirituale o razionale che fosse.

## 
Lasciatemi concludere questa iperbole facendo un rapido cenno al mondo degli anni '20 del secondo millennio, quello in cui i miei figli si sono affacciati alla loro vita e in cui io ho raggiunto quella che si definisce età matura.
Il mondo in cui i bambini stanno crescendo è tornato ad essere fortemente diviso, sospettoso, ansioso, e non è una novità: solo i più superficiali tra noi potevano davvero immaginare che avessimo messo alla porta i grandi problemi dell'umanità, guerra, fame e malattie, che fossero per lo meno fuori dall'Europa. 


--------
- il sacro, al pari della ragione
- l'attuale fuga dallo spirito, la razionalità che infama lo spirito, spirito è vecchio, creazione di novità vuote
- la pandmia coilpo mortale per lo spirito
- timore di tutto paura di nulla
- mia spiritualità in alcuni casi mi ha salvato, ma il mio lavoro è basato sulla ragione
- la chiesa e l'attuale regressione dello spirito
- le tecnocrazie,il trionfo della ragione e i nuovi riti
- la "speciazione" di cacciari e la separazione netta spirito/ragione che fin ora non c'era
- la distopia del mondo nuovo
