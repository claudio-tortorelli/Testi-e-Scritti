# Spirito e Ragione nella cultura Occidentale

## Italiani brava gente

C'era una volta un film...la prendo alla lontana, ma non solo: la prendo pure male, se voglio discorrere di spirito e ragione. 
Eppure con un po' di pazienza arriveremo al punto. Voglio introdurre cosa mi spinge a scrivere di argomenti così poco popolari nei bar e tra le parrucchiere.<br>

Proprio ieri mi trovavo a lavorare alla mia postazione, scrivevo codice *Java* per un nuovo webservice. Come spesso accade quando sono concentrato, il mio cervello tende a costruirsi una sorta di bolla entro la quale proietta scene o diffonde musica, ripescando pseudocasualmente da un archivio inconscio apparentemente sterminato.
In quel caso decide di sintonizzarsi sull'Internazionale, l'inno socialista dei lavoratori (https://it.wikipedia.org/wiki/L%27Internazionale) forse proprio per celebrare lo sforzo creativo che stavo affrontando. Così mi fermo e "riascolto" le parole e la musica che la mente mi propone e infine decido di prendermi una pausa e cercare la versione completa dell'inno su youtube. Accedo al sito, cerco "internazionale inno" e, oltre ai risultati attesi in elenco appare anche l'estratto del film "Italiani brava gente", nella scena dell'Internazionale. Ok...mi colpisce e dato che non la conosco apro quel video e mi godo la scena, mentre sale l'interesse per un vecchio film che forse ho anche visto, ma che non ricordo più e che merita sicuramente di essere riscoperto. Dopo qualche minuto riprendo regolarmente il mio lavoro.

Gnà! AHH! eee... apro gli occhi. La sveglia proietta sul soffitto le 5.38 del mattino successivo. Con la consueta puntualità mio figlio Giacomo reclama il suo latte mattutino, la primissima colazione. Nel buio lo acciuffo trovandolo in piedi nel lettino, in base alla fluorescenza del ciuccio che vedo ondeggiare ad una certa altezza. Col pargolo in braccio mi reco in cucina e preparo (rapidamente, sotto pressione per l'impazienza dell'erede) il biberon. Come di consuetudine (guai a cambiare i rituali degli infanti) ci collochiamo sul divano di sala e mentre lui si placa suggendo il latte accendo la televisione. Rifuggendo dal tg che pure a quell'ora sputa numeri sulla pandemia di Covid-19, giro sul canale 25 e mi imbatto...sulla scena dell'Internazionale socialista, nel film "Italiani brava gente".
Spengo la tv e mentre il citto ormai sazio sprofonda nuovamente nell'ultimo rivolo di sonno notturno, rimango a pensare.

## Fato e caso

Domando a chi legge: fate mai caso a quando avvengono queste "coincidenze"? O, come accade per i sogni, siete tra quelli che "non sognano mai"?
Personalmente trovo difficile liquidare questi eventi come mere coincidenze, anche perchè almeno per me non sono così rare, e notandole, spesso hanno prodotto delle conseguenze. Per esempio molti libri che si sono rivelati fondamentali per la mia formazione sono frutto di questo genere di "suggerimenti". E magari da libro sono passato alla vita dell'autore, e in questa ho trovato un riferimento ad un musicista, la cui opera si è rivelata fantastica...
Mi sono spesso interrogato su questa modalità di scoprire, di arricchire la propria cultura. E, tornando all'esempio del film, quale probabilità c'era che nello spazio di 24 ore per due volte mi si presentasse la stessa scena di un film del 1965, in contesti così diversi? 
Ma non voglio ora suggerire alcunché di metafisico. Quando avrò tempo rivedrò sicuramente per intero il film, e forse da quello partirà un altro *thread* istruttivo, volto a farmi scoprire chissà cosa. Oppure no, magari questa coincidenza è servita solamente a farmi riflettere e finalmente a prendere un po' di tempo per ideare quanto sto scrivendo. In questo secondo caso l'obiettivo del destino siete voi che mi state leggendo e dovreste domandarvi "per quale motivo sono arrivato a questo scritto?". Confidando che non rispondiate "nessuno" chiudendo la pagina, integro la mia esperienza con un altro dettaglio.

### Etruschi e romani

Chi mi conosce sa che sono appassionato di storia. Il periodo che va dall'anno 1000 a.c. allo 0 è uno di quelli che più mi appassiona. Ho letto e approfondito, anche se purtroppo non avendo una formazione classica, non posso rifarmi direttamente alle fonti greche e romane. In quel periodo storico il popolo che più mi affascina (ma non è certamente una mia originale prerogativa, anzi) sono gli etruschi, un po' perché progenitori nella mia città li ho trovati qua e là come il prezzemolo e un po' per la particolarità della loro cultura. Attorno agli etruschi si continuano a ripetere un fiume di banalità, marciando alla grande su "misteri", superstizioni e lingue "indecifrabili". 
Ogni tanto però emergono reali novità, progressi archeologici che vanno ad allargare leggermente quel buchino dal quale spiare il nostro passato, la nostra origine. Per questo mi sono messo un alert su Google che mi avvisa quando vengono pubblicati nuovi articoli online contenenti certe parole chiave. E sempre ieri, tra un "Italiani brava gente e l'altro", mi arriva il suggerimento ad un articolo sul DNA degli etruschi in cui leggo questa citazione di Seneca (*Naturales Quaestiones*), già incontrata tante volte durante le zingarate nell'etruscologia
> Questa è la differenza tra noi e gli Etruschi […] noi crediamo che i fulmini siano provocati dallo scontro tra le nubi; essi ritengono che le nubi si scontrino al fine di provocare i fulmini. Infatti, poiché riconducono ogni cosa al divino, sono dell’opinione che le cose non abbiano un significato limitato al fatto di essere avvenute ma che accadano per portare un messaggio.

Stavolta però l'ho letta per quello che davvero rappresenta: per il romano il mondo è regolato da una consequenzialità causa-effetto, mentre per l'etrusco (direi io, per l'italico) è l'inverso ed è l'effetto, l'evento, a giustificare la causa scatenante. Sono due modi radicalmente diversi di interpretare la realtà che pure è data sempre da una causa e da un effetto oggettivi. Il mio ragionamento muove i suoi primi passi da questa citazione, ma per il momento voglio tornare al mio film (continuo a riferirmi a questa specifica coincidenza, ma potrei prenderne un'altra qualsiasi).
Il romano trovandosi nuovamente davanti all'Internazionale cantata in bianco e nero, direbbe "n'altra volta! che caso!". Invece l'etrusco probabilmente affermerebbe (nella sua *indecifrabile* lingua) "così è il fato!". Questo perchè nella visione del romano predomina la ragione che trova la sua spiegazione di un evento improbabile nella casualità, mentre per l'etrusco è la spiritualità ad avere il sopravvento e a risalire ad un possibile significato originario per ciò che è avvenuto. 
Etruschi e romani oggi incarnati nella mente di noi occidentali moderni, continuano a combattersi sotto le mura di Veio, contendendosi l'ultima parola sull'interpretazione della realtà.
