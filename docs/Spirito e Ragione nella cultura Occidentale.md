# Spirito e Ragione nella cultura Occidentale

## Italiani brava gente

E' il mattino del 9 novembre 2021 e sto lavorando alla mia postazione, scrivendo codice per un nuovo webservice. Come spesso accade quando sono concentrato, il mio cervello tende a costruirsi una sorta di bolla entro la quale proietta scene o diffonde musica, ripescando pseudocasualmente da un archivio inconscio apparentemente sterminato.
In quel frangente il signor inconscio decide di sintonizzarsi sull'Internazionale, l'inno socialista dei lavoratori (https://it.wikipedia.org/wiki/L%27Internazionale) forse proprio per supportare lo sforzo creativo che stavo affrontando. Così mi fermo un attimo e riascolto le parole e la musica che la mente mi propone. Infine decido di prendermi una pausa e cercare la versione completa dell'inno su youtube. Accedo al sito, cerco "internazionale inno" e, oltre ai risultati attesi in elenco appare anche l'estratto del film "Italiani brava gente", nella scena dell'Internazionale. Ok...mi colpisce e dato che non la conosco apro quel video e mi godo la scena, mentre sale l'interesse per un vecchio film che forse ho anche visto, ma che non ricordo più e che merita sicuramente di essere riscoperto. Dopo qualche minuto riprendo regolarmente il mio lavoro.

Gnà! AHH! eee... apro gli occhi. La sveglia proietta sul soffitto le 5.38 del mattino successivo. Con la consueta puntualità mio figlio Giacomo reclama il suo latte mattutino, la primissima colazione. Nel buio lo acciuffo trovandolo in piedi nel lettino, in base alla fluorescenza del ciuccio che vedo ondeggiare ad una certa altezza. Col pargolo in braccio mi reco in cucina e preparo (rapidamente, sotto pressione per l'impazienza dell'erede) il biberon. Come di prassi (guai a cambiare i rituali degli infanti) ci collochiamo sul divano di sala e mentre lui si placa suggendo il latte, accendo la televisione. Rifuggendo dal tg che pure a quell'ora sputa numeri sulla pandemia di Covid-19, giro distrattamente sul canale 24 e mi imbatto...sulla scena dell'Internazionale socialista, dal film "Italiani brava gente".
Spengo la tv e mentre il citto ormai sazio sprofonda nuovamente nell'ultimo rivolo di sonno notturno, rimango a pensare.

## Fato e caso

Domando a chi legge: fate mai caso a quando avvengono queste "coincidenze"? O, come accade per i sogni, siete tra quelli che "non sognano mai"?
Personalmente trovo difficile liquidare questi eventi come mere coincidenze, anche perchè almeno per me non sono poi così rare e spesso hanno prodotto delle conseguenze. Per esempio molti libri che si sono rivelati fondamentali per la mia formazione sono frutto di questo genere di "suggerimenti". E magari dal libro sono passato alla vita dell'autore, e in questa ho trovato un riferimento ad un musicista, la cui opera si è rivelata fantastica...
Mi sono spesso interrogato su questa modalità di scoprire, di arricchire la propria cultura. E, tornando all'esempio del film, quale probabilità c'era che nello spazio di 24 ore per due volte mi si presentasse la stessa scena di un film del 1965, in contesti così diversi? 
Ma non voglio ora suggerire alcuna spiegazione metafisica. Quando avrò tempo rivedrò sicuramente per intero il film, e forse da quello partirà un altro *thread* istruttivo, volto a farmi scoprire chissà cosa. Oppure no, magari questa coincidenza è servita solamente a farmi riflettere e finalmente a prendere un po' di tempo per ideare quanto sto scrivendo. In questo secondo caso l'obiettivo del destino sareste voi che mi state leggendo e dovreste domandarvi "per quale motivo sono arrivato a questo scritto?". Confidando che non rispondiate frettolosamente "nessuno", integro il mio ragionevole dubbio con un altro dettaglio.

### Etruschi e romani

Chi mi conosce sa che sono appassionato di storia. Il periodo che va dall'anno 1000 a.c. allo 0 è uno di quelli che più mi appassiona. Ho letto e approfondito, anche se purtroppo, non avendo una formazione classica, non posso rifarmi direttamente alle fonti greche e romane. In quel periodo storico il popolo che più mi affascina (ma non è certamente una mia originale prerogativa, anzi) sono gli etruschi, un po' perché in qualità di progenitori li ho ritrovati qua e là come il prezzemolo e un po' per le singolarità della loro cultura. 
Sugli etruschi si continuano a ripetere molte banalità, marciando alla grande su "misteri", superstizioni e lingue "indecifrabili". Ogni tanto però emergono reali novità, progressi archeologici che vanno ad allargare leggermente quel buchino dal quale spiare il nostro passato, la nostra origine. Per questo mi sono messo un alert su Google che mi avvisa quando vengono pubblicati nuovi articoli online contenenti certe parole chiave. E sempre ieri, tra un "Italiani brava gente e l'altro", mi arriva il suggerimento ad un articolo sul DNA degli etruschi in cui leggo questa citazione di Seneca (*Naturales Quaestiones*), già incontrata tante volte durante le zingarate nell'etruscologia

> Questa è la differenza tra noi e gli Etruschi […] noi crediamo che i fulmini siano provocati dallo scontro tra le nubi; essi ritengono che le nubi si scontrino al fine di provocare i fulmini. Infatti, poiché riconducono ogni cosa al divino, sono dell’opinione che le cose non abbiano un significato limitato al fatto di essere avvenute ma che accadano per portare un messaggio.

Stavolta ho letto queste parole per quello che davvero rappresentano: per il romano il mondo è regolato da una consequenzialità causa-effetto, mentre per l'etrusco (direi io, per l'italico) è l'inverso ed è l'effetto, l'evento, a giustificare la causa scatenante. Sono due modi radicalmente diversi di interpretare la realtà che pure è data sempre da una causa e da un effetto oggettivi. Il mio ragionamento muove i suoi primi passi da questa citazione, ma per il momento voglio tornare al mio film (continuo a riferirmi a questa specifica coincidenza, ma potrei prenderne un'altra qualsiasi).
Il romano trovandosi nuovamente davanti all'Internazionale cantata in bianco e nero, direbbe "n'altra volta! che caso!". Invece l'etrusco credo che affermerebbe (nella sua *indecifrabile* lingua) "così è il fato!". Questo perchè nella visione del romano predomina la ragione che trova la spiegazione di un evento improbabile nella casualità, mentre per l'etrusco è la spiritualità ad avere il sopravvento, inducendo a risalire ad un possibile significato originario per ciò che è avvenuto. 
Etruschi e romani oggi incarnati nella mente di noi occidentali moderni, continuano a combattersi sotto le mura di Veio, contendendosi l'ultima parola sull'interpretazione della realtà.

### Squadrare dall'alto in basso o viceversa
Ammetto di aver esagerato: ho forzato i nostri antichi a rappresentare due forze contrapposte e complementari, quasi fossero gli emblemi dello Yin e dello Yang. Ma la realtà non doveva essere così netta. I romani così razionali erano comunque sufficientemente superstiziosi da continuare a consultare gli aruspici etruschi ben oltre la sconfitta e l'assimilazione del popolo nemico. Anche gli etruschi del resto, elevando la loro superstizione a "scienza", codificavano regole che si riflettevano su precise e pragmatiche procedure di medicina, metallurgia, architettura, idraulica, per secoli all'avanguardia sul territorio italico.
Questo per dire che in ogni cultura, e in ogni persona, esiste una componente spirituale e una razionale, in quantità diverse e mai totalmente estreme. La combinazione di queste componenti determina la percezione della realtà (potremmo dire della verità?).

Per spiegare meglio cosa intendo prendo a prestito il risultato di due famosi approcci per la gestione di problemi. In informatica, psicologia, finanza e in molte altre scienze, si insegna che un problema può essere gestito e risolto tramite una strategia _top-down_ oppure tramite l'opposta _bottom-up_. La prima consiste nel partire da una visione globale e definire task di dettaglio sempre superiore; così facendo si decompone il macro problema in problemi di livello sempre inferiore, partendo dalla massima astrazione e andando verso il concreto. Bene per la visione globale ma il rischio è che non si arrivi mai a dettagliare tutti i singoli aspetti componenti il problema principale. La seconda strategia all'opposto parte dai singoli aspetti concreti e risolvendoli ambisce a convergere sul problema di livello superiore fino al risultato finale, che consiste nella massima astrazione. Ottimo per avere il polso delle difficoltà concrete, ma col rischio di perdersi in queste senza pervenire mai ad una visione complessiva e trattabile del problema. 
Non è il mio scopo quello di approfondire i contesti di utilizzo di queste due opposte metodologie operative, ma credo che sia evidente come ognuna di esse porti ad un'incoerenza con l'altra: l'astrazione da cui parte la top-down non sarà lo stessa su cui converge la bottom-up, e viceversa la concretezza verso cui tende la top-down difficilmente sarà quella da cui parte la bottom-up. Per via degli step operativi che nel percorso "digeriscono" il problema in maniere opposte. E questo pur considerando che il problema da risolvere sia lo stesso in entrambi i casi.

Questa difficoltà interpretativa penso che ben rappresenti l'analoga discrepanza tra la realtà percepita dalla ragione e quella dello spirito.


--------
mia spiritualità in alcuni casi mi ha salvato, ma il mio lavoro è basato sulla ragione
la chiesa e l'attuale regressione dello spirito
le tecnocrazie,il trionfo della ragione e i nuovi riti
la "speciazione" di cacciari e la separazione netta spirito/ragione che fin ora non c'era
la distopia del mondo nuovo
