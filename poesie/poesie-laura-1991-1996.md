<body>
<h6 class="header">Poesie - Laura</h6>
<hr/>
<h1>Laura</h1>
<p class="author">di Claudio Tortorelli</p>
<p class="place">Arezzo</p>
<p class="republishData">Pubblicato il 1991-1996 - Ultima revisione il 20/10/2021 - Revisione n. 3</p>
<p>Torna a <a href="https://www.claudiotortorelli.it">www.claudiotortorelli.it</a> -- <a href="https://www.claudiotortorelli.it/838ab333cd01ff3287a993b18fb7e36912ec93f1535de1aab92f4d8718e47464.html">Revisione precedente</a></p><br/><hr/>
<div style="text-align:center; margin-top:40px;"><a name="index"></a><b>Indice</b></div>
<p class="summary">
<b><a class="summarylink" href="#1">Poesia - 28/01/1996</a></b><br/>
<b><a class="summarylink" href="#2">Lettera per un amore non dichiarato - 15/12/1995</a></b><br/>
<b><a class="summarylink" href="#3">Il Traguardo - 4/12/1995</a></b><br/>
<b><a class="summarylink" href="#4">I Fuochi di San Donato - Novembre 1995</a></b><br/>
<b><a class="summarylink" href="#5">Le Nuvole (un sipario sul cuore) - 16/09/1995</a></b><br/>
<b><a class="summarylink" href="#6">Come un delfino - 16/01/1995</a></b><br/>
<b><a class="summarylink" href="#7">L'inquietudine - 16/09/1994</a></b><br/>
<b><a class="summarylink" href="#8">Il dado a sei facce - 22/06/1994</a></b><br/>
<b><a class="summarylink" href="#9">Un anno in più - 18/05/1994</a></b><br/>
<b><a class="summarylink" href="#10">Buia primavera - 17/04/1994</a></b><br/>
<b><a class="summarylink" href="#11">Come un mandorlo a marzo - 07/03/1994</a></b><br/>
<b><a class="summarylink" href="#12">Ed ecco la sera - 06/03/1994</a></b><br/>
<b><a class="summarylink" href="#13">La trave - 03/08/1993</a></b><br/>
<b><a class="summarylink" href="#14">Crescere - 10/07/1993</a></b><br/>
<b><a class="summarylink" href="#15">Estate - 10/07/1993</a></b><br/>
<b><a class="summarylink" href="#16">Ragazzo - 22/01/1993</a></b><br/>
<b><a class="summarylink" href="#17">La giovinezza - 22/01/1993</a></b><br/>
<b><a class="summarylink" href="#18">Un'altra domenica - 17/05/1992</a></b><br/>
<b><a class="summarylink" href="#19">Crepuscolo cittadino - 07/02/1992</a></b><br/>
<b><a class="summarylink" href="#20">Il senso della vita... - 1992</a></b><br/>
<b><a class="summarylink" href="#21">Voglio amore - 1992</a></b><br/>
<b><a class="summarylink" href="#22">La lontananza - 1992 </a></b><br/>
<b><a class="summarylink" href="#23">Il vento - 1992</a></b><br/>
<b><a class="summarylink" href="#24">Una finestra di ottobre - 1992</a></b><br/>
<b><a class="summarylink" href="#25">Accanto al camino - 1992</a></b><br/>
<b><a class="summarylink" href="#26">La scuola - 1992</a></b><br/>
<b><a class="summarylink" href="#27">La castagna - 1992</a></b><br/>
<b><a class="summarylink" href="#28">Il fico - 1992</a></b><br/>
<b><a class="summarylink" href="#29">Il fuoco - 02/12/1991</a></b><br/>
<b><a class="summarylink" href="#30">Le ore - 01/12/1991</a></b><br/>
<b><a class="summarylink" href="#31">Il vecchio albero - 30/11/1991</a></b><br/>
</p>
<br/>
<h2><a name="1"></a>Poesia - 28/01/1996</h2>
<p class="returnIndex"><a href="#index">[indice]</a></p>
<p class="indent">
Tutto è poesia, perché tutto può essere visto in maniera sfumata,  <br/> profonda, vera.</p>
<p class="indent">
Tutto è poesia, perché tutto può essere inteso in modo alto, eterno, <br/> migliore.</p>
<p>
Tutto è poesia, perché la poesia è in tutto.</p>
<p class="indent">
Ed io, che non sono un poeta, <br/> la scopro solo per brevi, fugaci, stranieri momenti, <br/> tentando di catturarla con una rete <br/> dalle maglie troppo larghe.</p>
<h2><a name="2"></a>Lettera per un amore non dichiarato - 15/12/1995</h2>
<p class="returnIndex"><a href="#index">[indice]</a></p>
<p class="indent">
Perché, <br/> quando incontravo il tuo sguardo, <br/> quando ammiravo i tuoi capelli, <br/> quando ti sfioravo la mano, <br/> non te l'ho detto? Perché? <br/> Sarebbe stato più bello...</p>
<p class="indent">
Perché, <br/> se rappresenti la gioventù, <br/> se sei la felicità, <br/> se pensi come me, <br/> non te l'ho detto? Perché? <br/> Sarebbe stato diverso...</p>
<p class="indent">
Perché, <br/> sono venuto a cercarti invano 100 volte, <br/> sono sempre stato bene con te, <br/> sono così innamorato, <br/> e non te l'ho detto? Perché? <br/> Sarebbe stato troppo...</p>
<p class="indent">
Non ti ricordi, bambina? <br/> C'eravamo noi due, tra quei freddi palazzi, a sognare. <br/> E parlavamo, non so di cosa. <br/> E ci cercavamo, non so dove. <br/> E ci aspettavamo, non so per quanto. <br/> E tutto sembrava fermo, e tutto sembrava lontano. <br/> Ma quel momento, è illusorio, e perdonami <br/> se non sono stato capace di capirlo.</p>
<p class="indent">
I palazzi ci sono crollati addosso, <br/> la nostra strada è ora sterrata, <br/> il nostro parco è arido, <br/> e la polvere, e la nebbia, ci hanno divisi.</p>
<p class="indent">
E' rimasto il mio fantasma, <br/> che ancora ti cerca, <br/> che ancora sperava, <br/> che sta scomparendo, <br/> che, vedrai, non ti romperà più.</p>
<p class="indent">
Ciao, Bambina, come sei grande! <br/> Hai già la tua bambola. <br/> Io ho ancora il ricordo.</p>
<h2><a name="3"></a>Il Traguardo - 4/12/1995</h2>
<p class="returnIndex"><a href="#index">[indice]</a></p>
<p class="indent">
La vita dell'uomo è una rincorsa <br/> fin dall'infanzia si sforza, pensa, soffre, s'arrabbia <br/> per raggiungere qualcosa che come un miraggio lo attira.</p>
<p class="indent">
La cosa strana è che più il desiderio è vivo, <br/> più egli avverte un senso di delusione, <br/> di vuoto, quando,  <br/> finalmente riesce a raggiungere il suo obiettivo.</p>
<p class="indent">
La gioia e la soddisfazione saranno effimere, <br/> e di nuovo la passione per qualche oggetto <br/> lo incalzerà.</p>
<p class="indent">
Questo fino a quando svaniti tutti gli ostacoli da raggiungere e saltare, <br/> egli si trova al traguardo, la morte, forse l'unico che lo riempirà. <br/> </p>
<h2><a name="4"></a>I Fuochi di San Donato - Novembre 1995</h2>
<p class="returnIndex"><a href="#index">[indice]</a></p>
<p class="indent">
Cri, cri. Cri, cri. Cri cri ... <br/> S'interrompe il grillo nel suo triste frinire: <br/> questa unn'è più sera per cantare. <br/> S. Fabiano, con i tuoi archi in processione, <br/> rinuncia, ti prego, solo per ora, <br/> alla pace che ristagna tra i tuoi ulivi.</p>
<p>
Questa unn'è sera per pregare.</p>
<p class="indent">
Eccoli, gli aretini vengono da tutta Arezzo <br/> per violarti in un orgasmo di allegra malinconia.</p>
<p class="indent">
Distesi nel campo, appoggiati al muretto, nascosti nel buio... <br/> Mille facce tutte uguali, tutte diverse.</p>
<p class="indent">
Il vecchio parla de l'acciacchi, de la guerra, de su' tempi... <br/> la su' donna co le comari ricorda l'estate passata... <br/> i cittini giocano a piticchiasse... <br/> i ragazzi, silenziosi, ridono malinconicamente <br/> della strana tristezza che li sta prendendo.</p>
<p class="indent">
"Perché unn'e scoppiate, dannati fochi !" <br/> "Alò ch'è tardi !" <br/> Mille voci mormorano, ma nessuna s'innalza. <br/> Di molti sono al mare, ma gli altri sono qui.</p>
<p class="indent">
Troncando discorsi, falciando speranze, <br/> ecco il primo botto sputato dalla fortezza, e, <br/> come parte dell'onda sonora, la gente si muove, <br/> sussulta, si spaventa, in maniera istantanea, <br/> contemporanea, <br/> ripetendo all'infinito frasi che, <br/> come i fuochi variopinti, sembrano dissolversi <br/> per poi tornare.</p>
<p class="indent">
Bum !  Bum !  Bum ! <br/> Risuonano secchi i tre colpi di mortaio. <br/> La festa del Santo è domani, ma per tutti la festa è finita.</p>
<p class="indent">
Ci s'alza dai giacigli, si buttano le cicche, <br/> si spengono le risa, si saluta... <br/> ... si prende la via di casa.</p>
<p class="indent">
Strano, corre ora una brezza fresca nell'aria, <br/> unn' si sentiva prima.</p>
<p class="indent">
Ora che si lascia il colle, <br/> illuminati dal lampione solitario e rugginoso, <br/> s'alza il naso e come sempre, questa sera, <br/> per la prima volta si ammirano le stelle, in silenzio.</p>
<p class="indent">
Ora S. Fabiano si vendica: solo ora in quel lembo <br/> della antica, varia e ruvveda campagna di Arezzo <br/> ti svegli per accorgerti che questo attimo  <br/> appartiene già al passato.</p>
<p class="indent">
Un senso d'infinita impotenza ti attanaglia <br/> quando vedi l'ultima auto scendere giù... svoltare l'angolo... <br/> E te, pubblico e direttore dell'orchestra dei grilli, <br/> ricordi, con l'anima di chi ha già perso <br/> ma non vuole ancora credere alla sconfitta, <br/> che tra poco sarà di nuovo inverno .....</p>
<p>
....... Cri, cri.   Cri, cri.   Cri, cri ......</p>
<h2><a name="5"></a>Le Nuvole (un sipario sul cuore) - 16/09/1995</h2>
<p class="returnIndex"><a href="#index">[indice]</a></p>
<p class="indent">
Capita così poche volte che un uomo si fermi, alzi lo sguardo, e rimanga affascinato. In quest'epoca di materialisti sono rari coloro che ammirano qualcosa di impalpabile, qualcosa che non è certo, qualcosa di indefinito, che non è ne cielo ne terra, ma rappresenta una via di mezzo, un'indecisione oggi imperdonabile.</p>
<p class="indent">
La vita è come il cielo: senza le nuvole non ti rendi conto della sua profondità.</p>
<p class="indent">
Sono le nuvole, <br/> dei cieli d'estate <br/> dei pomeriggi d'autunno, <br/> delle sere d'inverno, <br/> delle mattine di primavera.</p>
<p class="indent">
Sono loro che seppur tanto rarefatte, <br/> definiscono nella mente di chi le osserva <br/> una distanza tra cielo e terra.</p>
<p class="indent">
Rosse, blu, grigie, nere, bianche,... <br/> Quante sfumature percepisce il tuo occhio? <br/> Quante sfumature prova il tuo cuore?</p>
<p class="indent">
Nell'immenso teatro del creato <br/> dividono il pubblico dagli attori. <br/> Ma chi sono gli attori? Chi è il pubblico?</p>
<p class="indent">
<br/> E in fondo, cosa sono.... <br/> vapori acquei, o la materializzazione dei nostri sentimenti, <br/> che tramite le nuvole, così indefinite, <br/> così volubili, <br/> ma così reali, si esprimono, <br/> portando l'anima in mezzo a loro.</p>
<h2><a name="6"></a>Come un delfino - 16/01/1995</h2>
<p class="returnIndex"><a href="#index">[indice]</a></p>
<p class="indent">
Ricordo. <br/> Da fuori si sente cadere la pioggia, <br/> che battendo sulle persiane accostate <br/> schiocca e squilla, <br/> rendendole strumenti di una musica ignorata. <br/> Sono solo. <br/> Sotto le coperte, come un delfino salto, <br/> dal sonno alla realtà, <br/> dalla realtà al sonno, <br/> ricordando il passato, <br/> attimi amati, vissuti, perduti.</p>
<p class="indent">
Vivo come un delfino, <br/> che errando tra passato e futuro, <br/> sogno e realtà, <br/> acqua e aria, <br/> rimango con la certezza di non poter appartenere totalmente unicamente <br/> ad uno di essi.</p>
<h2><a name="7"></a>L'inquietudine - 16/09/1994</h2>
<p class="returnIndex"><a href="#index">[indice]</a></p>
<p class="indent">
Il mare di sera parla di sé con voce dolce, <br/> trasportando sulla riva oggetti di ogni forma, <br/> alla tenue luce lunare. <br/> La sabbia scorre fra le dita fredde, <br/> un tronco galleggia avanti e indietro, <br/> sopra lo scoglio un granchio si ferma, e ascolta. <br/> Ogni movimento è musica.</p>
<p class="indent">
Poi, una nota, partita da un arco nascosto, <br/> sottilmente rompe l'armonia. <br/> L'orizzonte si fa bianco di spuma, <br/> in un insospettato sussulto generale, <br/> e un'onda crescente s'innalza veloce.</p>
<p class="indent">
Il mare ora pulsa come carne messa al vivo, <br/> tanto più quanto la sua stessa creatura si avvicina alla spiaggia, <br/> travolgendo tutti gli oggetti che incontra. <br/> Infine si abbatte sulla costa e con uno schianto assordante <br/> copre con un velo trasparente tutti gli anfratti. <br/> Per terra solo desolazione, per aria solo impotenza.</p>
<p class="indent">
Il mare è di nuovo tranquillo <br/> ma la tempesta l'ha cambiato: <br/> la sabbia è bagnata, il tronco incagliato, <br/> e lo scoglio deserto. <br/> Il mare della mia anima ora ha una nuova voce, <br/> e mi parla, <br/> lasciandomi senza una risposta <br/> né una spiegazione <br/> di ciò che è avvenuto. <br/> E l'orizzonte è di nuovo bianco.....</p>
<h2><a name="8"></a>Il dado a sei facce - 22/06/1994</h2>
<p class="returnIndex"><a href="#index">[indice]</a></p>
<p class="indent">
Ecco il dado che parte, <br/> rimbalza da una sponda all'altra. <br/> Ruota, mostrando un turbinio di numeri, <br/> che fanno fremere, gioire, disperare e poi tornare a credere.</p>
<p>
Ruzzola, piano, piano, piano....</p>
<p class="indent">
Tra poco sarà fermo, <br/> ma è meglio vivere nell'incertezza, <br/> o nell'immobile verità? <br/> Si avvita sempre più lento <br/> togliendo ad ogni giro un dubbio, una speranza.</p>
<p class="indent">
Tra poco quel dado, il dado della mia vita <br/> si fermerà, e mostrerà una faccia che <br/> per quanto buona potrà essere <br/> coprirà per sempre le altre cinque. <br/> </p>
<h2><a name="9"></a>Un anno in più - 18/05/1994</h2>
<p class="returnIndex"><a href="#index">[indice]</a></p>
<p class="indent">
Oggi ho un anno di più. <br/> E guardo il sole e chiedo perché. <br/> Le stelle e chiedo perché. <br/> Perché il tempo mi sospinge verso chissà dove, <br/> perché non posso rimanere? <br/> Per l'uomo oggi ho un anno di più. <br/> Ma quando guardo il cielo, gli occhi di una persona, <br/> il mare, gli amici, gli odori della primavera, <br/> vedo solo un anno di meno.</p>
<h2><a name="10"></a>Buia primavera - 17/04/1994</h2>
<p class="returnIndex"><a href="#index">[indice]</a></p>
<p class="indent">
Dove è il sole che ci avevi promesso? <br/> Le nuvole, cancellando i colori, continuano ad assediarmi. <br/> Come posso prendere il sole? <br/> Come posso spazzare via le nuvole? <br/> Eppure la pioggia mi dà la vita, <br/> e il sole mi asseta. <br/> Come puoi orientarti tra due poli opposti? <br/> Le nuvole un giorno andranno via, <br/> anche se hanno reso buio il mio risveglio.</p>
<h2><a name="11"></a>Come un mandorlo a marzo - 07/03/1994</h2>
<p class="returnIndex"><a href="#index">[indice]</a></p>
<p class="indent">
L'erba ai suoi piedi è sempre più folta,  <br/> il sole vola più in alto, la nube si dirada, <br/> le acque scorrono limpide. <br/> Cosa può turbare un mandorlo, che a marzo, <br/> con dolce ingenuità, si sveglia <br/> e ripone le sue forze nei fiori. <br/> Non vede intorno la primavera? <br/> E così, solo nella solitudine invernale, spera. <br/> Ma i fiori son presto seccati e l'albero è presto caduto. <br/> Non sapeva che l'inverno finito per lui non lo era per gli altri. <br/> L'essere spontaneo, timido, gioioso, <br/> è secco. <br/> Al suo posto un tronco, <br/> saldo e duro ma che non germoglierà più.</p>
<h2><a name="12"></a>Ed ecco la sera - 06/03/1994</h2>
<p class="returnIndex"><a href="#index">[indice]</a></p>
<p class="indent">
Mi sveglio. <br/> Nell'aria la festa di un nuovo giorno, <br/> la mente serena spazia in quel nuovo. <br/> Poi qualcosa la turba..... <br/> Tik, Tik, scandisce l'orologio, <br/> Tik, Tik, sempre più forte. <br/> E d'improvviso quel suono è padrone. <br/> Non più puoi pensare, <br/> non più ti puoi fermare. <br/> Devi agire, devi osservare, devi usare. <br/> Tik, Tik, continua ovunque. <br/> E la frenesia cresce, sembra sfuggire, per poi rallentare.</p>
<p class="indent">
Ma, alla fine, anche il sole, <br/> come una foglia portata dal vento, <br/> tocca terra e si spegne.</p>
<p class="indent">
Allora ti giri, e ripensi: <br/> "Ogni momento della mia giornata è stato <br/> in funzione del 'tik' successivo, <br/> ora l'ultimo battito è svanito, <br/> per cosa ho lavorato? <br/> Che cosa ho seguito?" <br/> E nel ricordo ogni Tik diventa prezioso. <br/> E ogni attimo andrebbe cambiato.</p>
<p>
Ma ecco la sera, che come un'ombra sfuma i tuoi dubbi.</p>
<h2><a name="13"></a>La trave - 03/08/1993</h2>
<p class="returnIndex"><a href="#index">[indice]</a></p>
<p class="indent">
Due uomini in un deserto,  <br/> uno avanti e uno dietro, <br/> non si voltano, <br/> non si fermano. <br/> Ad uno le spalle <br/> all'altro il respiro affannoso, <br/> portano in silenzio una pesante trave. <br/> La trave che, <br/> se portata a destinazione, <br/> sarà utilizzata per il tetto, <br/> più volte franato. <br/> Eccoli a casa, <br/> senza una parola, <br/> dopo molta fatica arrivare a costruirsi un riparo, <br/> dal futuro e dal passato. <br/> Ma quei due uomini si odiano  <br/> perché non si sono mai visti in faccia, <br/> e sanno che quel comune tetto <br/> ben presto non sarà più in comune.</p>
<h2><a name="14"></a>Crescere - 10/07/1993</h2>
<p class="returnIndex"><a href="#index">[indice]</a></p>
<p class="indent">
L'essere umano è bambino <br/> fino a quando ignora il suo futuro. <br/> Non ha progetti, <br/> non è costretto in anguste pareti <br/> create dal destino o da lui stesso.</p>
<p class="indent">
Cresce quando si rende conto di passare <br/> da un periodo felice ma non sempre illuminato <br/> ad uno illuminato ma non sempre felice. <br/> Ma è troppo tardi.</p>
<h2><a name="15"></a>Estate - 10/07/1993</h2>
<p class="returnIndex"><a href="#index">[indice]</a></p>
<p class="indent">
Che vana illusione, <br/> come un miraggio lontano è l'estate. <br/> Quando tra l'erba senti i primi grilli, <br/> vedi le lucciole, senti l'aria nuova e leggera, <br/> "senti" l'estate. <br/> Quando le mille stelle di un cielo terzo <br/> illuminano una nottata, <br/> il grano va mietuto, <br/> e le scuole finiscono, <br/> "senti" l'estate. <br/> Quando negli afosi pomeriggi <br/> trovi solo l'ozio, <br/> quando mille progetti ti vengono in mente, <br/> "senti" l'estate. <br/> In verità l'estate è dentro di te, <br/> come ogni anno, <br/> lì col cappello di paglia e il filo d'erba in bocca. <br/> Ma è realmente come si percepisce l'estate? <br/> O è più che altro un'emozione collettiva <br/> che la rende così? <br/> I giorni passano: <br/> pian piano i grilli scompaiono, <br/> l'aria volge al freddo, <br/> il cielo è sempre meno sereno <br/> e quanti dei tuoi progetti hai realizzato? <br/> Così, come ogni volta, <br/> uno strano senso di malinconia ci assale. <br/> Ci sentiamo sempre più disillusi  <br/> e ci accorgiamo di avere avuto un pugno di mosche. <br/> Dove sono tutte le promesse di libertà, <br/> spensieratezza, pace, divertimento, amore? <br/> E intanto il tempo passa, <br/> implacabile e incorporeo nemico <br/> lasciandoci cresciuti dentro e fuori. <br/> E' questo il momento delle riflessioni, <br/> delle paure, degli inutili sotterfugi. <br/> Consapevoli di aver irreparabilmente perduto <br/> un'altra occasione della nostra vita, <br/> ci stringiamo l'uno all'altra, <br/> aspettando che i grilli, tra l'erba  <br/> tornino a farci sognare.....</p>
<h2><a name="16"></a>Ragazzo - 22/01/1993</h2>
<p class="returnIndex"><a href="#index">[indice]</a></p>
<p class="indent">
Ragazzo, <br/> ragazzo tra le macerie della tua città. <br/> I tuoi 13 anni non ti anno protetto. <br/> I tuoi occhi, grandi, tristi, rassegnati,  <br/> troppo hanno visto, troppo hanno perso! <br/> I tuoi occhi disarmerebbero chiunque, <br/> ma nessuno ha il coraggio di guardarli.</p>
<h2><a name="17"></a>La giovinezza - 22/01/1993</h2>
<p class="returnIndex"><a href="#index">[indice]</a></p>
<p class="indent">
La giovinezza risuona nella tua mente <br/> e la puoi sentire solo da quella posizione. <br/> Quando ti sarai spostato più avanti non la udrai più.</p>
<h2><a name="18"></a>Un'altra domenica - 17/05/1992</h2>
<p class="returnIndex"><a href="#index">[indice]</a></p>
<p class="indent">
Da sei giorni aspettavo questo momento. <br/> Più ti avvicinavi più mi sentivo leggero, libero, <br/> come un carcerato che ha scontato la sua pena. <br/> Ora ci sono, la mia vita è la stessa, <br/> sono solo, sono stato alla messa, <br/> ho mangiato. <br/> La Domenica è spesso una giornata vuota  <br/> perché non ti senti attivo, <br/> eppure può essere importante <br/> perché porta riposo e divertimento. <br/> Se ti trovi in un giorno di festa noioso e solitario <br/> pensi alla compagnia, <br/> se invece sei tra compagni <br/> agogni ad un po' di tempo da dedicare a te. <br/> Poi le ore veloci e lente passano <br/> e ti trovi in fondo ad una montagna. <br/> Una montagna da scalare, che ha per vetta un giorno, <br/> un Eldorado, che però si rivela deserto.</p>
<h2><a name="19"></a>Crepuscolo cittadino - 07/02/1992</h2>
<p class="returnIndex"><a href="#index">[indice]</a></p>
<p class="indent">
E' estate. <br/> C'è un'aria sospesa e fresca, che preannuncia una futuro solleone. <br/> Il giorno non c'è, la notte nemmeno. <br/> Osservo nella penombra un gatto, che <br/> come una belva nella giungla, <br/> insidia i primi merli e passeri che, <br/> con fare misterioso e pavido <br/> iniziano il loro cinguettio. <br/> Ecco i semafori che ancora lampeggiano <br/> e i lampioni che come stanchi di una notte di lavoro <br/> si spengono. <br/> Una macchina solitaria svolta l'angolo <br/> e sempre anonimamente sparisce.</p>
<p class="indent">
Perché questa giungla è muta? <br/> Dov'è la gente, il movimento, il rumore?</p>
<p class="indent">
Passeggio. <br/> Incontro il giornalaio che apre l'edicola. <br/> Poi sento un senso di angoscia, <br/> di solitudine, di malinconia. <br/> Così tra questi muri grigi e scrostati <br/> cammino e vado incontro a un nuovo giorno.</p>
<h2><a name="20"></a>Il senso della vita... - 1992</h2>
<p class="returnIndex"><a href="#index">[indice]</a></p>
<p class="indent">
Solo! Eccolo lì, un vecchio seduto in uno scoglio <br/> che aspetta il suo destino. <br/> Le onde portano a poco a poco via <br/> il mucchietto di sabbia che aveva fatto. <br/> Sente vicina la morte. <br/> A cosa è servita la sua vita? <br/> Ricorda quando era ragazzo, <br/> i primi amori, <br/> la guerra, <br/> il lavoro, <br/> i figli, <br/> la vecchiaia. <br/> Cosa ne sarà di lui? <br/> A poco a poco, le onde portano via la sua speranza. <br/> Tutto intorno diventa rosso, <br/> sta tramontando. <br/> I cespugli smettono di fremere alla brezza marina <br/> e il vecchio <br/> stanco di una vita orfana di conoscenza <br/> si abbandona alla pace e alla sicurezza di una vita nuova. <br/> Finisce così un giorno di Settembre dell'anno 4784.</p>
<h2><a name="21"></a>Voglio amore - 1992</h2>
<p class="returnIndex"><a href="#index">[indice]</a></p>
<p class="indent">
Sono qui a pensare. Cosa voglio? <br/> Vedo morti, cattiveria, dolore, cosa faccio? <br/> Sono qui disteso impotente. <br/> Come una formica incatenata. <br/> Non so cosa dire, non so come crescere. <br/> Sono qui e la gente sta morendo, <br/> sono qui e il male distrugge il mondo. <br/> Cosa voglio? <br/> Voglio amore!</p>
<h2><a name="22"></a>La lontananza - 1992 </h2>
<p class="returnIndex"><a href="#index">[indice]</a></p>
<p class="indent">
La lontananza: vuol dire molte cose. <br/> E' lo spazio tra due corpi. <br/> E' la distanza ideale per essere sicuri. <br/> E' l'ostacolo tra due amori. <br/> La lontananza: meglio averla amica! <br/> Se te la metti contro ti distrugge. <br/> Ma la lontananza non può sopraffarti, <br/> perché se una cosa è vera, <br/> la sentirai anche lontano, <br/> come un ritornello inestinguibile.</p>
<h2><a name="23"></a>Il vento - 1992</h2>
<p class="returnIndex"><a href="#index">[indice]</a></p>
<p class="indent">
Corre, sicuro. <br/> Non si ferma, non può. <br/> Chissà da dove viene, <br/> cosa ha visto, <br/> i monti, i mari, i deserti, le foreste degli uomini. <br/> E quanti drammi ha sorvolato senza guardare, <br/> senza fermarsi. <br/> Tu passi e porti via, <br/> porti via il tempo e le anime di chi per tanti anni si è sacrificato, <br/> e poi <br/> alla fine <br/> non è stato ricompensato.</p>
<h2><a name="24"></a>Una finestra di ottobre - 1992</h2>
<p class="returnIndex"><a href="#index">[indice]</a></p>
<p class="indent">
Il ragazzo entra nell'amore, <br/> e se ne veste, candido,  <br/> nella sua ancor incertezza. <br/> Non è la sua mente o il suo cuore che lo spingono, <br/> è la sua anima. <br/> Egli sente bisogno di qualcosa di più dell'affetto <br/> dell'intimità <br/> e come dentro una stanza buia <br/> alla luce di una candela si avventura, <br/> rischiando, <br/> alla ricerca di un ideale.</p>
<p class="indent">
Ricordo ancora quel mese d'Ottobre, <br/> quando le prime brume del mattino  <br/> velavano i vetri delle case, gli alberi ormai spogli, <br/> le facce della gente sotto l'ombrello, le giornate in casa <br/> a veder quel cielo pallido  <br/> e la strada battuta con accanimento. <br/> Due bimbi, lei chiara lui bruno, <br/> andavano piano per la casa. <br/> Si tenevano per mano, <br/> con delicatezza, <br/> come sospinti da quel vento misterioso. <br/> D'un tratto lei si fermò all'uscio di casa. <br/> Parlavano, <br/> parlavano e le loro parole si intersecavano come fili. <br/> Infine si strinsero forte e a malincuore si lasciarono. <br/> Poi lui si avviò chissà per dove <br/> inondato da questo sentimento nuovo, strano, <br/> che gli copriva la mente.</p>
<h2><a name="25"></a>Accanto al camino - 1992</h2>
<p class="returnIndex"><a href="#index">[indice]</a></p>
<p class="indent">
Si siede il vecchio sulla panca <br/> vicino al camino a riscaldar le sue membra <br/> irrigidite dal tempo. <br/> Pensa, ricorda. <br/> Vorrebbe parlare. <br/> Due bimbi <br/> piano piano, <br/> con un rispetto timoroso <br/> verso quella strana figura <br/> diversa da loro, <br/> pieni di ingenuità si siedono. <br/> Il vecchio li guarda, <br/> gli occhi scintillano, <br/> egli, per un momento è in un mondo diverso, <br/> lontano. <br/> Parla tra se. <br/> I due piccini <br/> come incantati, incoraggiati dal sapere che il vecchio leone <br/> è senza denti, <br/> chiedono all'anziano di raccontargli una favola. <br/> Quello felice, inizia. <br/> Racconta una favola bella, reale, antica. <br/> Parla di quando egli, bimbo, <br/> dopo il lavoro, andò piano piano, <br/> vicino ad un vecchio <br/> chiedendogli di raccontargli il passato.</p>
<h2><a name="26"></a>La scuola - 1992</h2>
<p class="returnIndex"><a href="#index">[indice]</a></p>
<p class="indent">
Tu, odiata, <br/> sei lo spauracchio di chi non ti comprende. <br/> Non ammettiamo che tutte le angosce, le fatiche, <br/> le insicurezze che abbiamo provato tramite te  <br/> ci sono state d'aiuto. <br/> Noi, come miopi <br/> vediamo solo poco dietro e poco davanti a noi. <br/> Ora torniamo a te dopo il giubilo estivo.</p>
<h2><a name="27"></a>La castagna - 1992</h2>
<p class="returnIndex"><a href="#index">[indice]</a></p>
<p class="indent">
La castagna, dura, bruna, <br/> con il tuo riccio irto di spine a difenderti. <br/> Tu racchiudi un tesoro  <br/> per chi ti sa trattare. <br/> Castagna, sei come la verità.</p>
<h2><a name="28"></a>Il fico - 1992</h2>
<p class="returnIndex"><a href="#index">[indice]</a></p>
<p class="indent">
Giovane pianta, <br/> appoggiata a quel muro, <br/> sul bordo dello stradone. <br/> Dopo il solleone estivo <br/> il vecchio contadino, <br/> come ogni giorno <br/> veniva a riposarsi sotto  <br/> la tua piccola ombra, <br/> e si riprometteva di gustare i tuoi frutti, <br/> quest'anno. <br/> I tuoi fichi son gonfi, <br/> maturi, succosi, ma il vecchio non si vede.</p>
<p class="indent">
Guardi l'ultima notte serena <br/> e odi l'ultimo cantar dei grilli.</p>
<h2><a name="29"></a>Il fuoco - 02/12/1991</h2>
<p class="returnIndex"><a href="#index">[indice]</a></p>
<p class="indent">
Ecco. <br/> La prima scintilla, il primo concepire. <br/> Poi, sempre più allegro <br/> più scoppiettante  <br/> divori la legna. <br/> Riscaldi chi ti sta intorno. <br/> Bruci, cresci, ti ingrossi, <br/> gli altri si danno il cambio vicino a te <br/> per riscaldarsi a loro volta. <br/> Ma non duri. <br/> Piano, piano, <br/> poco a poco, <br/> la legna finisce e ti spegni. <br/> Lasci chi ti circonda a godere l'ultimo tizzone, <br/> l'ultima brace, <br/> prima che si estinguano anche essi.</p>
<h2><a name="30"></a>Le ore - 01/12/1991</h2>
<p class="returnIndex"><a href="#index">[indice]</a></p>
<p class="indent">
Veloci, lente, si susseguono, <br/> felici o dolorose, portano l'uomo al suo futuro.</p>
<p>
Lo portano come a cavallo <br/> finché non lo disarcionano.</p>
<h2><a name="31"></a>Il vecchio albero - 30/11/1991</h2>
<p class="returnIndex"><a href="#index">[indice]</a></p>
<p class="indent">
Immoto. <br/> Tu che da secoli osservi la valle  <br/> non ci parli. <br/> Non ci racconti le gioie, i dolori, <br/> il bene e il male causato dall'uomo. <br/> Tu conosci la vita. <br/> Tu sempre dritto, nelle notti d'estate, <br/> disturbato dal cantar dei grilli e dalla luce delle lucciole, <br/> guardi l'universo, l'infinito. <br/> Vecchio albero sotto il sole, il vento la pioggia, la neve, <br/> osservi e rifletti. <br/> La, sulla tua collinina <br/> domini i vecchi filari di viti <br/> una volta ben curati <br/> e quel vecchio casolare dal tetto caduto, <br/> simbolo di una passata realtà, <br/> di un altro mondo, <br/> del tuo mondo. <br/> Giammai rivedrai frequentar la chiesina sconsacrata <br/> e più sentirai i rintocchi festosi della sua campana in festa. <br/> I bimbi non si rincorreranno  <br/> e non cercheranno protezione sotto di te. <br/> La stradina infestata dalla macchia  <br/> e il vecchio muro a secco crollato. <br/> Davanti a te c'è una strada buia  <br/> ma che desideri intraprendere perché non puoi  <br/> star fermo oltre. <br/> Ti rendi conto che sei il passato, <br/> sei l'inutile frammento di un ricordo. <br/> Tu, giunto alla fine <br/> vorresti raccontar la tua vita e le tue esperienze <br/> ma non puoi. <br/> Presto morirai e un altro albero crescerà sopra di te. <br/> Rimani immoto. <br/> Sopra la collina ad osservar la Valle e l'Universo. <br/> </p>
<p class="footer">Pubblicato con Lettera22 versione 2019.12.0.0</p>
</body>
