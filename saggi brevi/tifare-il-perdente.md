# Tifare il perdente
## Un modo alternativo di definire la democrazia

luglio 2024

### Introduzione
Vorrei andare subito al punto, per poi esaminarne le conseguenze e se risultasse di interesse, descrivere da dove sorge la seguente affermazione: bisognerebbe sempre tifare per chi sta perdendo.

Ho sempre sentito una affinità istintiva col perdente. Un senso di maggior giustizia e soddisfazione nel veder sovvertiti i pronostici e osservarne gli effetti. 
Tuttavia non banalizziamo: c'è perdente e perdente e io parlo dei perdenti che non meritano di esserlo o che lottano per non esserlo più.
Poi ci sono gli altri perdenti...quelli che neanche si accorgono di esserlo, quelli a cui non frega nulla esserlo, quelli troppo vigliacchi per ammettere di esserlo, e così via.
Coloro non meritano alcun tifo mentre con un po' di allenamento si troveranno sempre dei Perdenti con la P maiuscola, a cui invece mi riferisco io. La storia ne è piena, la vita quotidiana, la scienza e la tecnologia, la natura: sono ovunque.

Perché li si dovrebbe tifare? Cosa dovrebbe spingere a puntare sul cavallo dato 10 a 1...a parte la "romantica" idea di farci un bel gruzzoletto con un po' di fortuna?

### Chrome VS Firefox
Prendiamo un esempio informatico. Nella guerra dei browser, combattuta nel corso degli ultimi 20 anni a suon di innovazioni, accordi commerciali, infiltrazioni negli OS a pagamento, denunce su vulnerabilità e privacy, standardizzazioni de facto
si possono prendere in esame due contendenti: Google Chrome e Mozilla Firefox.
Nel 2011 Chrome era ancora giovane e aveva ottenuto una quota di mercato del 11% degli utenti, mentre Firefox già più maturo vantava un 30% contendendo ad Explorer di Microsoft la palma del browser più diffuso. Nel 2024 troviamo Chrome su percentuali del 65%
e Firefox intorno al 3%, ottimisticamente. In mezzo un lungo declino dovuto la sproporzione di mezzi e investimenti tra le due realtà tecnologico-finanziarie, con Google a farla da padrone. 
Come se non bastasse una quota significativa di utilizzatori attribuita ad Edge, l'erede di Explorer, è in parte assimilabile a Chrome, essendo i due browser "fratelli" e basati entrambi sulla piattaforma comune Chromium.
Vista così la partita pare chiusa, nonostante quelli di Mozilla insistano a introdurre in Firefox nuove soluzioni dedicate ad efficienza e privacy. 

Sono individuabili due atteggiamenti verso questo status quo da parte degli addetti ai lavori: i più danno il progetto Firefox per morto e lo ritengono anzi un peso e un ostacolo tecnologico, in quanto fautore di soluzioni non sempre allineate, che 
costringono inevitabilmente a gestire delle "eccezioni allo standard", solo per supportare anche Firefox. Gli altri tifano per il perdente perché, sostengono, pur nella sua ridotta consistenza, è una voce autonoma e indipendente, che imbocca
a volte vie non battute dalle major e che quindi offre alternative plurali.

La mia riflessione parte da questo esempio. Nel 2011 Chrome era sinonimo di rinnovamento mentre Firefox era invece percepibile come una realtà "adagiata sugli allori". Da utente del 2011 avrei quindi scelto e installato Chrome. 
Una volta avvenuto però il sorpasso di Chrome su Firefox e consapevole come sviluppatore dell'investimento di Mozilla su temi sempre più importanti come la privacy e la sicurezza, sarei tornato a Firefox. 
Cosa che è davvero avvenuta. E se, ipotesi, nel 2030 Chrome (o chi per lui) fosse caduto nuovamente sotto le due cifre percentuali, con Firefox che inspiegabilmente dominasse il mercato...ripasserei a Chrome...
Quindi, si dirà, uno dovrebbe forse fare la banderuola, e non tenere dritta la barra? Il fatto è che cambiare la propria idea non vuol dire annullare la propria convinzione, se la convinzione è quella di supportare chi sta "perdendo".

### Dal tifo per i perdenti dipendono la democrazia e il totalitarismo 
Stante l'esempio di cui sopra si può quindi ridefinire il concetto di democrazia e dittatura tramite la capacità/possibilità di tifare per il perdente.
Per andare a supportare un perdente infatti serve anzitutto capire se è un perdente che merita di essere supportato, dunque richiede analisi e approfondimento, quindi appropriazione di un contesto, che sia sociale, economico, militare, storico, ecc.
Dopo di ché occorre capire come si può intervenire a favore di quel perdente, per contribuire a fargli recuperare del terreno e invertire la sua condizione di svantaggio. 
Infine si deve rimanere sufficientemente flessibili e sensibili da saper abbandonare il perdente vecchio per passare al nuovo, più e più volte.

Teoricamente se la cosa funzionasse e fosse applicata (in scala sufficiente), dopo un tot di oscillazioni i grandi divari si ridurrebbero e il passaggio da un perdente all'altro sarebbe sempre più rapido. 
Il che si tradurrebbe in dibattiti, dialettica, in una maggiore e diffusa conoscenza delle varie parti in causa e dei rispettivi pro e contro che in ogni caso sono presenti. 
Forse anche non nel sopirsi del dibattito su un certo argomento che anzi, trattando di differenze a tendere sempre più marginali, diventerebbe più serrato e approfondito. 

Lo scenario potrebbe essere comunque più complicato di quanto descritto, perché quasi sempre ci sono contemporaaneamente tanti perdenti e tanti vincenti diversi.
Tuttavia è l'approccio di chi li osserva e si schiera che è in esame, più che la natura e le caratteristiche di chi vince e chi perde.

Se questo fosse un contesto politico e sociale, si potrebbe così definire la democrazia: un momento storico in cui nessuno prevale, ognuno viene conosciuto, valutato e tenuto di conto, e il dibattito sulle parti contendenti è aperto, diffuso e continuo. 
All'opposto potremmo definire la dittatura, dove il perdente e così minoritario e così poco supportato, che non ha speranza di poter recuperare, nè é consentito dibattito intorno alla sua condizione.

### Conclusioni
E' interessante notare che l'idea di tifare per un perdente non solo non viene concepita dai più, ma al contrario si accorre dal vincitore, mano a mano che questo si manifesta più forte,
più arrogante e al limite potente e pericoloso. Salire sul carro del vincitore significa aggregarsi al suo branco, rinunciare alla propria individualità, vendersi per ottenere infinitesimali vantaggi, a fronte di sicura fatica, sacrificio e improbabili 
vittorie. Ma questo è quello a cui è abituato l'uomo in questo pianeta. Da quanto in forma di protozoo traeva vantaggio dalla distruzione dell'avversario per la sua sopravvivenza evolutiva, l'atavico bisogno di annientare il nemico, 
e di aggregarsi al più forte, hanno garantito la trasmissione dei propri geni alla generazione successiva. 

In forma di scimmia evoluta, adesso l'uomo potrebbe invece studiare l'avversario (non più "nemico") e capire con la propria intelligenza quale è il modo di sopravvivere entrambi traendo mutuo vantaggio. 
Invece prevale a tutti i livelli lo schema antico, dove a fronte di una sconfitta inflitta, occorre procedere e infierire, divenire più potenti e crescere, all'infinito. Beh, questo "infinito" in realtà pare stia finendo, 
su questo pianeta almeno, e la sensazione è che nel calderone dei perdenti venga messa la maggior parte dell'umanità. Ecco perché difendo la mia vecchia predisposizione innata a tifare per il perdente, per l'ultima squadra in classifica, 
per il popolo sopraffatto dall'invasore, per l'indiano piuttosto che per il cowboy.
