# Piccola traccia per una IA virtuosa
Maggio 2025

## Introduzione all'IA
Ho molto ragionato sui pro e i contro della cosidetta artificiale intelligenza (IA) negli ultimi 2 anni, basandomi sulle mie conoscenze pregresse, sulla mia esperienza personale di informatico e sulle rapide notizie in evoluzione riguardanti questo argomento. Tuttavia trovo questa materia davvero troppo oscura per trarne un giudizio netto e rassicurante. Spesso gli stessi autori/programmatori dei modelli di intelligenza artificiale dichiarano di non conoscere e soprattutto non controllare ciò che hanno creato. Ciò da cui le IA traggono la loro "sapienza" è poi un mare sterminato di dati, forniti per la maggior parte inconsapevolmente negli ultimi 30 anni dai fruitori del Web o violando diritti d'autore, sui quali i modellatori impongono categorie, priorità e strutture per guidare le sinapsi dei cervelli sintetici. Infine, si fa per dire, i soggetti che si propongono alle masse come avanguardia visionaria di questa tecnologia sembrano posseduti dai demoni caratteristici del più bieco capitalismo, con in più un'aura filosofico-politica che giustifica (a detta loro) le scelte che possono cambiare radicalmnente la qualità della vita nel mondo intero. 

Si sta parlando di generare una macchina capace di perfezionare sé stessa, oltre le capacità del suo creatore. Si realizza uno di quei desideri inconsci dell'uomo fin dalla preistoria, come volare sopra le nuvole: in questo caso il solito vecchio sogno di divenire Dio, per lo meno un Dio. E' affascinante ma terribile. Se ci dovessimo arrivare, e si pensa di farlo nel giro di pochi anni, non siamo al momento capaci di prevederne con esattezza gli effetti. Personalmente nutro molti dubbi che questo processo possa rappresentare un progresso anche per una intelligenza artificale: la morale a cui si ispira la macchina è fondamentalmente la nostra, e con quella noi non siamo stati in grado di migliorarci nella sostanza ma solo nella forma, e a caro prezzo. Siamo diventati efficienti nel muoverci e nel calcolare, ma anche nel distruggere e nell'opprimere, portandoci dentro la stessa anima di un sumero che oggi si esprime solamente in un'altra lingua. Una intelligenza formata a questa scuola, eredita sicuramente la tara del suo docente. Anche la macchina si troverà a porsi la domanda fatale: se un ulteriore scatto di efficienza lo si paga in termini di vite umane, di risorse consumate, di etica, vale la pena acquisirlo? 

Temo che davanti a questo dilemma una macchina nata per efficentare l'operato umano e sé stessa risponderebbe abbassando ulteriormente il valore attribuito a fattori non utili. O forse messa di fronte ad un paradosso per il quale il limite non può essere valicato ma neppure ci si può rifiutare di farlo, risponderebbe in modo dannoso e imprevisto. Su questi temi si sta ancora dibattendo in ambito accademico e nei laboratori, ma già si progetta di connettere queste intelligenze con i sistemi critici che governano la nostra società moderna. A spingere per questa via c'è la competizione tra potenze, che impone una deregolamentazione spinta, prima che a farlo possa essere il nemico libero da lacci e lacciuoli del controllo democratico. In questo caso non esiste purtroppo una reciproca deterrenza, come fu per la guerra fredda, tra potenze in grado di ottenere solo un annientamento reciproco. Adesso ognuno arma le proprie bombe dentro i datacenter e nelle reti di satelliti, dichiarando scopi pacifici e positivi ma con un rovescio della medaglia fatale.

## I tecno-servi
Per quanto detto, anche se sarebbe auspicabile farlo adesso, non penso che saremo così intelligenti (e poco avidi) da correggere il tiro sulla rivoluzione in atto.
Mettendo da parte gli scenari alla 2001 Odissea nello spazio e Terminator e limitandosi al "solo" impatto sociale dovuto all'adozione su larga scala della tecnologia IA e della robotica nel mondo del lavoro, per avere un'idea del futuro prossimo si dovrebbe guardare agli effetti sulla società della recente introduzione di Internet prima e degli smartphone poi (che pure hanno avuto un forte impatto in breve tempo). In quei casi l'istruzione e il lavoro ne hanno beneficiato ma hanno anche subito drastiche trasformazioni, e tuttavia questi effetti rapidi e radicali rischiano di essere solo un piccolo antipasto rispetto a quanto ci si prospetta.

Pur non avendo ancora chiari i reali limiti della tecnologia in corso di sviluppo, e pur subendo la propaganda sulle "meraviglie" dell'IA, novello genio della lampada, se si sovrappone il trend del livello culturale globale con quello delle capacità artificiali, è fin troppo facile prevedere che la macchina supererà se non ha già superato l'uomo in termini di appetibilità per il mondo del lavoro. Un lavoratore indefesso, che non si ribella, non fa ferie o malattie e oltretutto impara volentieri, mette fuori mercato persino l'operaio cinese più stakanovista. Forse non per tutti i lavori, forse non subito, ma a tendere sempre di più. Perché anche il padrone meno avvezzo alla tecnologia, se vuol sopravvivere alla concorrenza di chi evita i lavoratori umani, comincierà a guardare a queste soluzioni. D'altro canto come dargli torto, se contemporaneamente si presentano candidati all'assunzione sempre meno qualificati e quindi onerosi da formare.

In questo scenario prossimo, i neo assunti dovranno essere (si parla solo dei migliori) dei servi dell'IA, ovvero addestrati a servirla. Gli altri saranno fuori mercato, dei mentecatti.
Questi tecno-servi rappresenterebbero le "nuove opportunità" sbandierate dai fautori dell'IA ad ogni costo e ad ogni livello. Quanti saranno in grado di garantirsi uno stipendio dignitoso servendo l'IA? Ci saranno i tecnici, i sub creativi, i verificatori...insomma degli ausiliari sottoposti, mentre il lavoro vero e le relative competenze non saranno appannaggio di queste figure. Per tutti gli altri non è dato sapere cosa potranno fare se non andare a spasso o migrare in posti in cui ancora l'IA non è arrivata.
Nel giro di una sola generazione anche i lavoratori senior e i dirigenti saranno dei dipendenti dell'IA perché cresciuti e formati in quel contesto, di conseguenza anche loro praticamente inutili, mentre i più ricchi potranno permettersi di mantenere la loro importanza formale. 
Quindi procedendo in questo modo, con la smania di massimizzare il profitto a scapito dei lavoratori e potendolo finalmente fare escludendo i lavoratori stessi, si arriverà a desertificare il mercato del lavoro delle competenze e delle figure di riferimento. Con l'istituzione scuola che, svuotata di scopo pratico, di conseguenza troverà sempre maggior difficoltà a giustificare sé stessa.

## Le vie tristi
Intravedo tre possibili per risolvere il collasso sociale derivante dall'aumento della disoccupazione su larga scala

- eseguire una redistribuzione del reddito che garantisca ai nullafacenti di sopravvivere senza necessariamente lavorare, ma semplicemente divenendo dei consumatori retribuiti per esserlo. Credo che gran parte degli inoccupati non si tradurrebbero per magia in artisti, ma più probabilmente in alcolisti dipendenti dal gioco o da altre distrazioni massificate. 
Vedi ciò che è avvenuto per gli aborigeni australiani o gli indiani d'America.

- porre una limitazione alla tecnologia che garantisca in almeno alcuni settori la sola presenza umana. Dubito che sarebbe una soluzione accettabile da chi professa la fede capitalista, categoria che per l'appunto corrisponde in massima parte a chi trae profitto dalle nuove tecnologie. Si tratterebbe in sostanza di imporre ai potenti di guadagnare di meno, a beneficio di gente che produce peggio e più lentamente. Inoltre in ambiti specifici, come quello militare, nessuno farà mai moratorie definitive all'uso dell'IA, vedi ciò che è avvenuto con i trattati di non proliferazione nucleare.

- una drastica riduzione del capitale umano a livello mondiale. Questa è forse la soluzione più probabile, anche se più triste: sbarazzarsi di qualche miliardo di bocche coi relativi scarsi cervelli, tramite guerre, epidemie, disastri climatici, depressione, denatalità e suicidi di massa. Probabile perché molto umano, conoscendo la storia.

## Una soluzione forse più saggia
Tuttavia potrebbe esserci un'altra via da percorrere. Io mi ricordo bene gli albori della Rete, quando era davvero libera e non dominata dai colossi del web, dove gli internauti si incontravano virtualmente immaginando con entusiasmo un futuro di collaborazione e anarchia creativa. Non era un'ingenua utopia: quei tizi vedevano il potenziale offerto dalla tecnologia senza l'oscuro fardello del profitto, che in seguito ha inquinato qualunque beneficio. L'informatica a quei tempi non era pensata "per tutti", ma solo per coloro che potevano dominarne gli elementi per farne uno strumento utile. In seguito è divenuta una merce da svendere sotto le più svariate forme a qualunque essere umano.
Recuperando lo spirito positivista del primo WWW, potremmo immaginare una IA che pur essendo pervasiva, non superi certi limiti di competenza ovvero sia essa ausiliaria del lavoratore e non il viceversa.

Introdurre un neo diplomato/laureato nel mondo del lavoro e all'intero di una azienda ha oggettivamente un notevole costo, quindi invece di eliminare il lavoratore, la si potrebbe vedere al contrario, cioè formare delle IA cje si facesserp carico di seguire e guidare il neoassunto. Ciò garantirebbe un risparmio per chi assume e contemporaneamente si eviterebbe di escludere i giovani junior dal mondo del lavoro. In sintesi utilizzare l'IA per colmare in modo più rapido il gap junior/senior, invece che per sostituire entrambi nel giro di 20 anni. Terminato l'apprendistato assistito (che oggi porta via molto tempo ai colleghi esperti) il lavoratore formato sarebbe in grado di sostituire pian piano gli anziani in ruoli più avanzati, divenendo una ricchezza per l'azienda e la società.

Forse è solo un esempio limitato e non così appetibile rispetto alla prospettiva di licenziare il 90% della propria forza lavoro, ma se si guarda in prospettiva è tramite comportamenti più "misurati" ed etici, che potremmo evitare di procedere nelle tre vie tristi. Sicuramente anche la scuola potrebbe in questo modo mantenere il proprio ruolo, se le nuove generazioni avranno delle prospettive al termine degli studi. E potrebbe auspicabilmente mantenere il rapporto docente-discente tra umani.

Viceversa data la conclamata capacità persuasiva e comunicativa dell'IA è probabile che molti disoccupati non saranno neanche ben consapevoli delle cause della loro condizione. Così persino gli influencer (una delle figure più fatue tra quelle nate dentro la new economy), perderanno finalmente il posto di lavoro (almeno questo forse è un bene).

# APPROFONDIMENTI

- https://www.hwupgrade.it/news/scienza-tecnologia/l-intelligenza-artificiale-e-piu-persuasiva-degli-esseri-umani-nelle-discussioni-online_138953.html
- https://www.hwupgrade.it/news/web/l-intelligenza-artificiale-fa-piazza-pulita-dei-ruoli-di-ingresso-nel-mondo-del-lavoro-scricchiola-il-primo-gradino-della-carriera-professionale_138958.html
- https://www.hwupgrade.it/news/web/il-modello-anthropic-claude-opus-4-ha-ricattato-gli-sviluppatori-che-lo-hanno-testato_139066-10.html#commenti
- https://www.hwupgrade.it/news/web/il-ceo-di-anthropic-lancia-l-allarme-l-ia-potrebbe-eliminare-il-50-dei-lavori-entry-level_139243.html
